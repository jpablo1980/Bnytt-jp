title: 'Planarbete påbörjas för 400 bostäder i Hjorthagen'
ingress: |
  <p>Stadsbyggnadsnämnden i Stockholm beslutade nyligen att påbörja planarbetet för 400 nya bostäder i Hjorthagen, varav hälften är tänkta att bli bostadsrätter. Det framgår av nämndens protokoll.
  </p>
  
intro_image: /assets/img/6eb75642-2d0e-4846-a797-ed93101264cf.jpg
long_form:
  -
    type: text
    text: '<p>Vid Stockholms stadsbyggnadsnämnds sammanträde den 27 januari i år antogs en startpromemoria för ett område i Hjorthagen i Stockholm, där kommunen vill att det uppförs 400 nya bostäder samt bebyggelse för centrumändamål. Marken ifråga ägs av Stockholms stad och planarbetet för ska nu påbörjas. Enligt planförslaget är bostäderna tänkta att bestå till lika stor del av bostadsrätter som hyresrätter. <br><br>Planområdet finns på Hjorthagsberget intill Hjorthagens idrottsplats och uppges omfatta flera fastigheter, belägna mellan Norra Djurgårdsstaden och Hjorthagens äldre delar. Tanken är att bostäderna ska ligga nära kollektivtrafik med direkt anslutning till Ropstens tunnelbanestation. <br><br>När det kommer till utformning föreslås bostäderna bli runt fem våningar höga och antingen byggas som lamellhus eller storgårdskvarter. <br><br>Av stadsbyggnadsnämndens sammanträdesprotokoll framgår att stadens grönblåa majoritet är positiv till att pröva möjligheten att bygga nya bostäder i Hjorthagen. Samtidigt påpekas att planprocessen fortfarande är i ett tidigt skede och att det återstår en del utredningar. <br><br>En viktig sak att ta hänsyn till är exempelvis de höga naturvärden och spridningsvägar som finns i området. För att bevara så mycket naturmark som möjligt vore det fördelaktigt om ny bebyggelse kunde placeras längs med befintliga gatustråk. <br><br>Stadsbyggnadsnämnden anser också att nybyggnation med fördel kan uppföras nära gasklockorna i områdets norra del, längs med Gasverksgatan och på den östra sidan av Rådjursstigen. Detta i syfte att minimera intrång i eksamband, ädellövskog och spridningsstråk.<br><br>Vidare läggs vikt vid att beakta platsens funktion som rekreationsområde och att nya byggnader ska anpassas till Hjorthagens befintliga bebyggelse och hålla hög arkitektonisk kvalitet.<br><br>För att täcka kostnader kopplade till upprättande av detaljplan föreslås planavtal med byggaktörer tecknas efter markanvisning. Enligt ett tjänsteutlåtande från stadsbyggnadskontorets planavdelning ska planförslaget preliminärt ut på samråd i november i år och granskning är planerad till september 2023. Antagande av ny detaljplan bedöms kunna ske i januari 2024.</p>'
template: articles/article
sponsored: false
hide_from_home: false
artikel_typ: nyhet
views: 497
puff_font_size: 24
article_font_size: 24
topnews_font_size: 48
region:
  - 4a7cc063-548b-47be-a624-0558ab07b3ad
clicks: 0
link: '1'
categories: nyproduktion
tags:
  - 'Stockholms stad'
id: cde85b71-744e-4297-be59-f2c6ea3e71ed
