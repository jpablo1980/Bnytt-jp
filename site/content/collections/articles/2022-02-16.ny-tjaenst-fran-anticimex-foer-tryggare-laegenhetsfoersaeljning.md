title: 'Ny tjänst från Anticimex för tryggare lägenhetsförsäljning'
ingress: |
  <p>Lägenhetsaffärer som genomförs utan kännedom om bostadens skick innebär risker. Ändå är det relativt ovanligt att lägenheter besiktigas innan försäljning. Därför har Anticimex tagit fram besiktnings- och försäkringstjänsten Säljarförsäkrat bostadsrätt.
  </p>
  
intro_image: /assets/img/98c525abb40650c0_800x800ar.png
long_form:
  -
    type: text
    text: '<p>Det är vanligare att besiktiga småhus än lägenheter inför försäljning. En av anledningarna till det skulle kunna vara att säljare av bostadsrätter ser en fördel i att sälja i så kallat "befintligt skick" framför att låta besiktiga bostaden, samtidigt som den höga efterfrågan och det låga utbudet på dagens marknad ökar möjligheterna till det. Och besiktningsstatistik för 2021 från serviceföretaget Anticimex visar att privatpersoner utsätter sig för onödiga risker genom att inte besiktiga lägenheter innan köp.<br><br>Under fjolåret gjorde Anticimex 26 037 överlåtelsebesiktningar av svenska småhus medan antalet besiktningar av lägenheter endast uppgick till 438. <br>– Vi ser att snabba affärer trumfar trygga bostadsrättsaffärer, trots att risken för en fuktskada i badrummet är lika stor i en lägenhet som i en villa, säger företagets hus- och besiktningsexpert Johanna Lindström i ett pressmeddelande.<br><br>En okunskap om bostadsrättens skick innebär stora risker både för säljare och köpare, likaså att inte känna till vilket ansvar man har. Mot den bakgrunden har Anticimex tagit fram en ny besiktnings- och försäkringstjänst som går under namnet Anticimex Säljarförsäkrat bostadsrätt.<br>– En besiktigad och försäkrad bostadsrätt är en större trygghet, både för säljaren men också köparen, säger Johanna Lindström. Säljaren får hjälp att upptäcka eventuella brister som kan åtgärdas för en bättre affär och köparen slipper oroa sig för oplanerade reparationer. Om det visar sig att det finns väsentliga fel kan köparen känna sig trygg med att det finns ersättning att få från säljarens försäkring, fortsätter Johanna Lindström.<br><br>Den nya tjänsten kostar 7 900 kronor och då ingår lägenhetsbesiktning samt en försäkring för väsentliga fel enligt köplagen. Där innefattas fel som innebär att bostadsrätten är i betydligt sämre skick än vad en köpare kunnat förutsätta vid köpet, samt att åtgärdskostnaden inte motsvarar en försumbar del av försäljningspriset (minst 3-4 procent) och/eller att felet innebär att lägenheten inte kan användas på tänkt sätt.<br><br>Enligt köplagen har köparen rätt till prisavdrag för sådana fel eller rätt att få felet åtgärdat. Vissa fall av väsentliga fel kan bedömas som så pass allvarliga att det kan bli aktuellt med hävning.<br><br>Det finns undantag då fel kan klassas som väsentliga även om åtgärdskostnaden understiger 3-4 procent av försäljningspriset, exempelvis om köparen inte kunnat använda bostadsrätten i betydande utsträckning under en längre period.<br><br>En privatperson som är i färd med att förvärva en bostadsrätt har undersökningsplikt som innebär en skyldighet att säkerställa bostadens skick innan köpet. Därmed är säljaren inte skyldig att ersätta köparen för fel som upptäcks i efterhand, om det rör saker som borde ha kunnat upptäckas vid en besiktning av lägenheten. Dock är säljaren skyldig att informera köparen innan kontraktskrivning om fel som säljaren känner till.<br><br>Den som säljer en bostadsrätt ansvarar för väsentliga fel i två år från dagen som köparen tillträder lägenheten. <br><br>I dagsläget är det bara säljaren som kan teckna Säljarförsäkrat bostadsrätt. Det beror bland annat på att det är säljaren som ansvarar för väsentliga fel. Men den som vill köpa en lägenhet kan anlita Anticimex för en besiktning innan ett förvärv, förutsatt att säljaren tillåter det.<br>– Vi har besiktat bostadsrätter inför köp och försäljning i flera år, då oftast på uppdrag av presumtiva köpare och gör så även nu, säger Johanna Lindström till Bostadsrättsnytt.<br><br></p><p>Anticimex är ett serviceföretag med verksamhet inom skadedjurskontroll, matsäkerhet, fuktkontroll, husbesiktning och brandskydd.&nbsp;</p>'
template: articles/article
sponsored: false
hide_from_home: false
artikel_typ: nyhet
views: 287
puff_font_size: 24
article_font_size: 24
topnews_font_size: 48
clicks: 0
link: '1'
categories: bostadsmarknad
tags:
  - Anticimex
  - Toppnyhet
id: 15b554dc-f62c-41fe-8007-e97f8994159f
